Deur Liesel le Roux
PARTY boere in die Klein Karoo moes reeds afskaal na ’n vierdag-werkweek of die werkdag verkort omdat daar as gevolg van die huidige droogte nie meer genoeg werk is op hul plase nie, sê Joey Potgieter, voorsitter van Agri Klein Karoo. Sekere boere moes as gevolg daarvan reeds tussen 15% en 20% van hul werkers aflê.
Potgieter sê die droogte se uitwerking in die Klein Karoo is vernietigend. Die droogte is nou in sy vierde jaar en al vier damme in die gebied – die Kammanassie-, Stompdrift-, Gamkaskloof- en Floriskraaldam is sedert 2016 feitlik leeg. Daar is geen lusernsaadoes op die lande nie en boere wat nog met volstruise boer, moet hooi van buite aankoop om die volstruise te voer. Potgieter sê verliese in die landbou beloop grootliks as gevolg hiervan meer as R1 miljard.
Met die droogte en ook die verbod op die uitvoer van volstruisvleis deur die Europese Unie (EU) krimp die Klein Karoo se volstruisgetalle jaarliks. Van die 160 000 volstruise in 2017 was daar in Junie verlede jaar 115 000 oor. Daar is ook nie droogtehulp vir volstruisboere beskikbaar nie omdat volstruise as wild en nie as vee geklassifiseer word. Potgieter sê hy dink die inwoners van die dorpe in die streek ervaar die laaste tyd die eerste keer die droogte in ’n mate soos diegene wat op plase woon. “Mense in die dorpe sien nou ook hoe alles rond-om hulle verdroog.” ’n Ligte reënbui of twee kan nie meer verligting bring nie, sê hy. “Net lang en aanhoudende reën of ’n vloed sal nou die droogte kan breek. Dit is so intens.” • Klein Karoo Agri het verlede jaar ’n droogtehulpfonds: die Klein Karoo Disaster Relief Fund, gestig om finansiële bydraes asook lusern, mielies, mielie­reste, grasbale, semels of enige ander dierevoer in te samel om boere in die droogtegeteisterde Klein Karoo by te staan. Enige bydraes kan inbetaal word in die Klein Karoo Disaster Relief Fund se bankrekening: FNB-tjekrekeningnr 62336798501. Die takkode is 200620.