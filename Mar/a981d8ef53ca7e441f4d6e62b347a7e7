Deur Garnett Wicomb
DIE saak teen ’n man van Oudtshoorn wat glo ’n vrou vasgebind en verkrag het, is na die getuienis van die vrou vir verdere getuienis uitgestel. Die 26-jarige vrou het in camera getuig oor wat die beskuldigde, Gerald Tom, die betrokke dag aan haar gedoen het. Tom pleit onskuldig. Sy het die hof meegedeel dat hy haar op ’n slinkse wyse na sy ghetto in die GG-kamp laat kom het met die mededeling dat haar kȇrel ook daar was. Dit was egter nie die geval nie. Sy het getuig dat sy Tom deur haar vriend ontmoet het. Hy het haar na sy slaapkamer gedwing, op die bed vasgedruk en eers haar mond toegebind. Hy het ook haar hande agter haar rug vasgebind, haar ontklee en verkrag. Sy het getuig dat hy haar met die dood gedreig het as sy nie die bewyse, soos haar damesbroekie, vernietig nie. Sy het die hof meegedeel dat sy baie bang is vir Tom omdat hy ook gedreig het dat hy haar sal toor. Die hof het in ’n stadium verdaag nadat sy die hof meegedeel het dat Tom “iets in sy mond” het. Tom se regsverteenwoordiger, Christo van der Bergh, en die hofordonnans, het gekyk, maar niks in die beskuldigde se mond gesien nie. Die vrou het voorts onder kruisverhoor ontken dat sy ooit sonder haar kȇrel saam met Tom gekuier het of dat hulle vir ’n tyd lank saam met hom op dieselfde per­seel gewoon het. Streeklanddros Da­niel Boks het die saak tot 16 Mei uitgestel.