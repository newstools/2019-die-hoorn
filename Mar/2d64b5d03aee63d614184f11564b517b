So lyk dit reeds naby die Calitzdorp-ingang waar ’n handvol positiewe vrywilligers met die hulp van munisipale werkers begin verfraai het. Foto: Liesel le Roux Deur Liesel le Roux
DIE inisiatief van ’n handvol geesdriftige inwo­ners om die Oudtshoorn Munisipaliteit te help om die dorp waterwys te verfraai, gaan voort. Volgens Ronelle Louw, een van dié vrywilligers, is hul aanvanklike doelwit om binne hul vermoë voor die KKNK netjies en skoon te maak. Aandag word tans geskenk aan die ingang vanaf Calitzdorp, ’n ingang wat verkeer vanaf Kaapstad via die R62 en vanaf die kus via Mosselbaai dra. Louw sê sy is dankbaar vir die positiwiteit van diegene tans betrokke asook die hulp wat Thomas Matthee, direkteur van gemeenskapdienste by die munisipaliteit, verleen met die beskikbaarstelling van werkers, die oplaai en aflaai van klippe wat deur boere geskenk word en die aanry van plante. Hierdie is egter net die begin, sê Louw. Die uiteindelike droom is om die hele Oudtshoorn – alle woongebiede ingesluit – waterwys te verfraai en honderde bome te plant. “Bome gee skaduwee en verminder die temperatuur dadelik op ’n warm dorp soos Oudtshoorn.”
Louw sê egter sy en die ander betrokke – onder hulle kenners van tuinbou en die streek se plante – beskou die inisiatief as ’n langtermynprojek. Ten spyte van negatiwiteit by van die inwoners wat ’n onlangse gemeenskapsvergadering met die munisipaliteit bygewoon het, sê Louw sy ervaar net positiwiteit en ’n bereidheid om te gee by almal. “Baie mense skenk struike en klippe. Iets waaroor ons dankbaar is. “Dit is ook wonderlik om dié samewerking te kry van die munisipaliteit. Hulle sal nou ook die verantwoordelikheid moet neem om die tuine en bome te onderhou.”