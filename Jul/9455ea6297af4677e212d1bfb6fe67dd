Deur Liesel le Roux
DIE wenkbroue het die afgelope week op Oudts­hoorn gelig nadat dit bekend geword het dat die DA-raadslede tydens Vrydag se raadsvergadering besluit het om die munisipale bestuurder wat hulle in 2016 aangestel het, Allen Paulse, “as ’n voorsorgmaatreël” te skors. Van die opposisiepartye in die raad het slegs die EFF dié besluit gesteun. Die ANC het die DA Dinsdag in ’n sterk be­woor­de verklaring daarvan beskuldig dat hulle onder die leiding van burgemeester Colan Sylves-ter “onregverdige arbeidspraktyke” ingespan het in ’n poging om van hul eie munisipale bestuurder ontslae te raak. Luidens die ANC-verklaring is die regte prosedure nie gevolg met dié voorlopige skorsing van Paulse nie.
Na wat verneem word, was van die DA-raads-lede teen dié besluit gekant, maar moes hulle almal ingevolge ’n meerderheidsbesluit van die DA-koukus daarvoor stem. Een van dié raadslede het glo in Vrydag se vergadering aangedui dat hy nie saamstem met die besluit nie en nie pa sal staan vir enige regskoste vir die raad wat uit die besluit mag spruit nie. Volgens die verklaring wat die plaaslike ANC Dinsdag uitgereik het, is die besluit van die DA oor Paulse die gevolg van ’n stryd tussen die Groter Oudtshoorn se burgemeester en munisipale bestuurder en is hulle “wittebrood” nou verby. Sylvester het vandeesweek gesê die raad het Paulse in ’n brief ingelig van hul voorneme om hom te skors. “Mnr Paulse moet binne sewe werksdae ná ontvangs van hierdie brief reageer en redes verskaf waarom hy nie geskors moet word nie.” Ingevolge die raadsbesluit word Paulse voorwaardelik ingevolge Artikel 6 van die Dissiplinêre Kode geskors. Paulse was nie by die vergadering nie omdat hy tot 5 Julie met siekteverlof is. Die besluit om hom voorlopig te skors, is geneem terwyl die raad in komitee vergader het. Wanneer die raad in komitee vergader – ge-woonlik om personeelsake vertroulik te bespreek – moet die pers, publiek en amptenare die raadsaal verlaat. “Die raad is in hierdie stadium nie by magte om enige inligting rakende beweerde wangedrag, hangende die vordering van die ondersoek, bekend te maak nie,” het Sylvester bygevoeg. Reginald Smit, die direkteur korporatiewe dien-s­te, neem tans as munisipale bestuurder waar. Paulse het by navraag van Die Hoorn bevestig dat hy so ’n brief gekry het en gesê hy is besig met sy reaksie daarop en sy verweer daarteen. Die kantoor van Anton Bredell, Wes-Kaapse Minister van Plaaslike Regering, het nie gereageer op ’n navraag van Die Hoorn oor die aangeleent­heid nie en Die Hoorn na die munisipaliteit vir reaksie verwys. Pogings om reaksie van die DA in die Wes-Kaap te kry het ook teen spertyd gister nog nie vrugte afgewerp nie. ANC looi ‘desperate DA’ in verklaring Die ANC bestempel die stap van die DA verlede Vrydag om Oudtshoorn se munisipale bestuurder te skors as “die ineenstorting van die verhouding tussen die DA-koukus en die munisipale bestuur” en ’n “desperate poging van die DA om sy spore dood te vee in sy mislukking om die gemeenskap van die Groter Oudtshoorn te dien”. Die ANC bestempel die stap voorts as tekens van ’n desperate burgemeester. “Dit is duidelik dat die DA nie eensgesind is nie en dat van die raadslede nie die desperate skuif van die burgemeester ondersteun het nie.” Volgens die verklaring het die ANC se hoofsweep, Jongilizwe Tyatya, tydens die vergadering gevra dat Sylvester amendemente aan sy voorstel moet maak wat Paulse die geleentheid bied om eers skriftelik te reageer voordat hy voorlopig geskors word. “Dit het ongelukkig op dowe ore geval,” sê Tyatya. “Die standpunt van die ANC was dat die raad die relevante wetgewing in ag moet neem en nie besluite moet neem wat kan boemerang nie.” Volgens die ANC is die DA-besluit deur die EFF ondersteun en het die EFF bevestig dat hulle gesprek gevoer het met die burgemeester oor ’n ooreenkoms, maar dat Sylvester aangedui het hy kan nie die EFF ’n posisie op die burgemeesters­komitee aanbied nie, maar wel “werksgeleent­he­de” (jobs). In die verklaring word Sylvester ook daarvan beskuldig dat hy die munisipale raad verontag-saam en die munisipaliteit met die hulp van vrien-de as adviseurs bestuur. Sylvester het nie gister voor spertyd op navrae van Die Hoorn oor dié bewerings van die ANC gereageer nie.