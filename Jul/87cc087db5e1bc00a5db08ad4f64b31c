Vragte vrugte, groente en selfs hondekos wat deur die SA Water Warriors na Oudtshoorn gebring is nadat dit van reg­oor Suid-Afrika ontvang is, word Saterdag deur vrywilligers op Oudtshoorn afgelaai. Foto Angelique Erasmus Deur Angelique Erasmus
HULP vir plaaslike boere in nood is Saterdag deur die organisasie South African Water Warriors na Oudtshoorn gebring. Boere in Oudtshoorn en omgewing gaan reeds vir die afgelope vyf jaar gebuk onder ’n voortslepende droogte, wat nie net boerderye op hul knieë dwing nie, maar ook veroorsaak dat talle werkers op plase min tot geen inkomste kan verdien en hul families versorg nie. Die doel van die Water Warriors se projek, wat die derde keer kos en voer na Oudtshoorn gebring het, is nie net om boere en hul gesinne te help nie, maar ook die gesinne van plaaswerkers wat deur die droogte geraak word. Kos, water en voer het vanaf plekke regoor Suid-Afrika, soos Johannesburg, Burgersdorp, Secunda, Patensie, Hankey en Thabazimbi, ingestroom. Dié skenkings is per koerier na George se geneem waar dit tot die naweek geberg is. Twee konvooie, een vanaf George en een vanaf Kaapstad, het Saterdagoggend met voorraad afsonderlik op Oudtshoorn aangekom waarna hulle saam deur die dorp gery het tot by die aflaaipunt net buite die dorp. Plaaslike besighede het ook ingespring en hul hande en harte oopgemaak met skenkings van kruideniersware, 300 worsrolletjies en boerewors vir vrywilligers, verblyf vir lede van die Water Warriors en hande vir die afpakslag. Die opwinding was groot en selfs ’n ligte reënbui kon nie die gelag en gesels demp nie. Volgens Pieter du Plessis, lid van die Water Warriors in George, het die vragte uit die volgende skenkings bestaan: 24 ton garsbale, 34 ton mielies, 34 ton maketane, en vir huisgesinne 700 kg kruideniersware, 6,5 ton water en meer as 25 ton groente en vrugte. Die projek vir Oudtshoorn is deur Elmarie en Marthinus Rabie geï­ni­sieer nadat Elmarie die Water Warriors in 2018 tydens brande in George gehelp het met die vervoer van drinkwater. Sy was ook verantwoor­delik vir Saterdag se reëlings wat seepglad verloop het. Meer as 200 gesinne het Saterdag gebaat by die skenkings, en kos wat verdeel is tussen boere – en plaas­werkergesinne. Die SA Water Warriors se volgende projek sal toesien dat sowat 350 boere en werkergesinne in Boesmanland gehelp word. Vir enige skenkings of inligting, kontak gerus vir Du Plessis by 076 844 6435.