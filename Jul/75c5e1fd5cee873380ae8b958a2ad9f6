Deur Angelique Erasmus
DIE saak teen Ebon le Roux, ’n boer van die Oudtshoorn-omgewing, wag steeds vir die vertaling van hofdokumente van 1938 uit Afrikaans na Engels. Le Roux, wat daarvan aangekla word dat hy die nasionale waterwet oortree het, het reeds verskeie kere vanaf 2018 in die streekhof verskyn. Le Roux se regsverteenwoordiger Christo van der Bergh, het met sy vorige verskyning in Junie gevra dat die dokumente deur ’n gekwalifi­seerde vertaler vertaal moet word omdat die inhoud daarvan baie tegnies van aard is. Met Le Roux se verskyning Maan­dag het dit egter geblyk dat die dokumente steeds nie vertaal is nie. Die staatsaanklaer, Willem Vister, het die hof gevra om die saak vir drie weke uit te stel sodat kwotasies vir die vertaling bekom kan word. Die landdros, Ntsoki Moni, het aan­gedui dat die saak moontlik na ’n ander landdros, wat Afrikaans magtig is, oorgeplaas kan word. Tot dan sal die staat egter voortgaan om die kwo­tasies te bekom. Die dokumente wat vertaal moet word, is ’n hofuitspraak van 1938 en is slegs in Afrikaans beskikbaar. Dit is 31 bladsye lank. Le Roux is weer op waarskuwing vrygelaat. Die saak is tot 6 Augustus uitgestel.